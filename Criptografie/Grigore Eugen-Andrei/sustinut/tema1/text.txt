Când am plecat în excursie, soarele strălucea peste
München, iar văzduhul era plin de acea veselie caracteristică
începutului verii. Trăsura se şi urnise când herr Dellbruck
(patronul hotelului Cele patru anotimpuri, unde trăsesem) îmi
ieşi înainte spre a-mi ura plimbare plăcută; apoi, cu mâna pe
portieră, se adresă vizitiului:
– Şi mai cu seamă întoarceţi-vă înainte de căderea serii,
nu-i aşa? Deocamdată e vreme frumoasă, dar vântul ăsta
dinspre nord ar putea prea bine să ne aducă o furtună. E
adevărat că-i inutil să vă recomand prudenţă; ştiţi tot aşa de
bine ca şi mine că nu-i bine să întârziaţi pe drum în noaptea
asta!
Zâmbise, pe când spunea ultimele cuvinte.
– Ja, mein herr, spuse Johann, cu aerul unui om care ştie
despre ce-i vorba şi, ducând două degete la pălărie, îndemnă
caii, pornind în toată viteza.
După ce ieşirăm din oraş îi făcui semn să se oprească şi îl
întrebai îndată:
– Spune-mi, Johann, de ce a vorbit patronul aşa despre
noaptea care urmează?
Îmi răspunse scurt, crucindu-se:
– WALPURGIS NACHT!
Apoi îşi scoase din buzunar ceasul, un ceas vechi nemţesc,
de argint, pântecos ca un nap; îl cercetă, încruntându-şi
sprâncenele, şi dădu uşor din umeri, într-un gest de
contrarietate.
Am înţeles că era felul său de a protesta cuviincios
împotriva acestei întârzieri nefolositoare şi mă răsturnai din
nou în fundul trăsurii. Numaidecât porni din nou la drum cu
toată iuţeala, ca şi când ar fi vrut să recâştige timpul pierdut.
În răstimpuri, caii îşi ridicau brusc capetele şi adulmecau;
s-ar fi zis că vreun miros pe care numai ei îl simţeau le-ar fi
pricinuit oarecare teamă.